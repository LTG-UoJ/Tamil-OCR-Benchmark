38 ஈழத்து வாழ்வும் வளமும்
தாமோதரம்பிள்ளை அவர்களுக்கு மூன்றாவது புத்திரனான சோம 
சுந்தரப்பிள்ளையும் கல்வி கற்குமாறு யாழ்ப்பாணம் சென்றிருந்த போது அங்கு 
பாலிய வயதிலேயே இறந்தனர். இவர் சிறு வயதினராய் இருந்த போதிலும் 
மிகுந்த வாக்குச் சாதுரியம் உடையவராய்த் திகழ்ந்ததனால் பிள்ளையவர்களுக்கு 
இவரின்மேல் மட்டற்ற அன்பு இருந்தது. பிள்ளையவர்களும் 
மனைவியாரும் சென்னையில் இருந்தமையினால் இறக்கும்போது இவரோடு 
இருக்க முடியாது போயிற்று. இவைகளை எல்லாம் நினைத்து புத்திரன் 
மேலுள்ள சோகத்தினால் பிள்ளையவர்கள் பாடிய பின்வரும் செய்யுள் 
கல்லையுமுருக்கும் :
"விந்தை மிகுந்த வியன்சோம சுந்தரமென் கொழுந்தை 
சந்திர சூரியர் வந்துதியாமுன் சகோதரர் தாய் 
தந்தைய ரின்றித் தனிநின்ற வேளையிற் றாவினையோ? 
நிந்தனை நிந்தனை காண் அந்தகா இந்த நீணிலத்தே"
பிள்ளையவர்களின் நான்காவது புத்திரரே அழகுசுந்தரம் பிள்ளையவர்கள். 
அவர் சென்னைப் பல்கலைக் கழகத்தில் கலைமாணிப் பட்டம் 
பெற்றுத் தம் தந்தையாரைப் போன்று தமிழிலும் மிகுந்த பாண்டித்தியமுடையவராய் 
விளங்கினார். தமிழில் இவருக்கிருக்கும் பேரறிவின் 
காரணமாக கொழும்புப் பல்கலைக்கழகத்தில் தமிழ்ப் பேராசிரியராக 
நியமிக்கப்பெற்றார். இவரை இப்பொழுது கிங்ஸ்பரி (Kingsbury) என அழைப்பர். இது 
இவர் கிறித்து சமயத்தைத் தழுவியபோது வைத்துக் கொண்ட பெயர்.
பிள்ளையவர்களுக்கு இரு பெண் குழந்தைகள் இருந்தார்கள் என 
மேலே கூறியுள்ளோம். அவர்கள் பெயர் பொன்னம்மாளும், சிவபாக்கியமும் என்ப. 
அவர்கள் இப்போது உயிரோடில்லை. அன்றியும் பிள்ளை அவர்களின் 
மனைவியும் இறந்து விட்டமையால் 1888ஆம் ஆண்டு சண்டிலிப்பாயிலுள்ள 
சீதாலட்சுமி என்னும் பெண்ணை இரண்டாம் தாரமாகக் கலியாணம் செய்து 
கொண்டனர். இவர் இப்பொழுதும் உயிரோடிருக்கின்றனர். 
இவ்விவாகத்தினால் பிள்ளையவர்களுக்கு சிங்காரவேலு, வெற்றிவேலு என்னும் இரு புத்திரர் 
இருக்கின்றனர்.
இது நிற்க, உயர்திரு ஆறுமுக நாவலர் பெருமானும், திருவாளர் 
தாமோதரம்பிள்ளை அவர்களுமே தமிழ்க்கல்வி இப்போது அடைந்துள்ள 
உயர்நிலைக்குக் காரணர் ஆவர். ஆறுமுக நாவலர் அவர்கள் இல்லாதுவிடின் 
தமிழ்மொழியிலுள்ள அரும்பெரும் நூல்களாகிய தேவாரம் திருவாசம் 
முதலாகிய திருமுறைகளும், கந்தபுராணம் முதலாகிய புராண நூல்களும் 
மகாபாரதம் முதலாகிய இதிகாசங்களும், நன்னூல் முதலிய 
இலக்கணங்களும் ஏட்டுச் சுவடிகளில் இருந்தவாறே இறந்துபட்டிருக்கும். அதுபோலவே 
தாமோதரம்பிள்ளை அவர்களும் தமது வாழ்நாளைத் தமிழ்த் தொண்டிற்கு 
அர்ப்பணஞ் செய்யாதுவிட்டிருப்பின் தொல்காப்பியம், கலித்தொகை முதலிய 
சங்க இலக்கியங்கள் ஏட்டுருவமாகவே இருந்து, கவனிப்போரின்றிப் பூச்சி
